# Περιγραφή της ΠΛΗΨΙ. Χρήσιμες οδηγίες (ή και όχι)

### Έτος 2020-2021

Στην ΠΛΗΨΙ μαθαίνουμε να σχεδιάζουμε κυκλώματα με το πρόγραμμα Quartus. Είτε "ζωγραφίζοντας" τα, είτε γράφοντας σε μια γλώσσα, που τα περιγράφει και λέγεται VHDL. Αρχίζουμε με πολύ απλά κυκλώματα που καταλήγουν σε μεγαλύτερα και πολυπλοκότερα. Για να γίνουν αυτά πρέπει κάποιος να έχει πάρει μια καλή μυρωδιά της ΠΛΗ21, αφού εργαστήριο της 21 είναι. Μας ζητούνται όμως πολύ πιο απλά πράγματα από τις ασκήσεις στην ΠΛΗ21. Επίσης οι εργασίες είναι τέτοιες που σε πάνε βήμα-βήμα. Είναι αρκετά straight forward, χωρίς ιδιαίτερο μπλα-μπλα. Συνήθως οι ασκήσεις θα είναι ουσιαστικά copy-paste από τις διαφάνειες των ΟΣΣ, με κάποιες παραλλαγές.

Οι εργασίες που κάνουμε στην ΠΛΗΨΙ είναι 2. Υπάρχει μπόλικος χρόνος να ασχοληθεί κάποιος, αλλά το μυστικό είναι να μην τις αφήνει κανείς για τελευταία στιγμή. Καλό είναι να ασχολείσαι έστω για μια ώρα την βδομάδα. Παρ' όλο που είναι σχετικά εύκολες σαν ασκήσεις, μπορεί να σε παιδέψει πολύ το Quartus, επειδή είναι περίεργο σαν πρόγραμμα. Διάφορα μπορεί να πηγαίνουν στραβά και είναι δύσκολο να κάνεις debugging να βρεις τι φταίει. Επίσης, επειδή μας δίνουν και μια πλακέτα (arduino), όπου ανεβάζουμε το τελικό κύκλωμα και εκτελούμε κάποια πειράματα. Αυτή η διαδικασία δεν είναι πάντα απροβλημάτιστη. Πολλά μπορούν να πάνε λάθος στην συνεργασία του software με το hardware (απαιτούνται και windows δυστυχώς). Έχει πολύ troubleshooting γενικά η φάση και μπορεί να σε τρελάνει. Στην ουσία αυτή είναι η μόνη δυσκολία της ΠΛΗΨΙ. Γι' αυτό καλό είναι να μην την αφήνει κανείς για τελευταία στιγμή. Πολλά μπορούν να πάνε στραβά κι ενώ έχεις κάνει τις ασκήσεις, να μην μπορείς να τις εκτελέσεις.

Από διάβασμα, αρκεί αυτό που κάνεις στην ΠΛΗ21. Ότι είναι να μάθεις, θα το μάθεις εκεί. Από υλικό μας δίνουν κάποια pdf για το πως χειριζόμαστε το quartus και πως θα κάνουμε διάφορα πειράματα. Που σε μεγάλο βαθμό, αυτά τα πειράματα είναι και οι ασκήσεις για τις εργασίες. Συμπληρωματικά έχουμε και τις διαφάνειες των ΟΣΣ που αναλύουν περισσότερο. Όπως είπα, συνήθως μπορεί να είναι και απλό copy-paste από εκεί.

Αυτά για μέσα στην χρονιά. Τέλη Αυγούστου πηγαίνουμε Πάτρα, αναγκαστικά. Μπορούμε να επιλέξουμε είτε μονοήμερο (αν είσαι κοντά και βολεύει), είτε διήμερο. 

Κάνουμε πρώτα ένα 4ωρο περίπου μάθημα στο εργαστήριο, όπου μας δείχνουν κάποια έξτρα πράγματα, δουλεύοντας με κάποια όργανα. Κάνουμε και μια μικρή επανάληψη. Ετοιμάζουμε ουσιαστικά υλικό και για τις εξετάσεις. Έτσι κι αλλιώς καλό είναι να έχουμε το δικό μας υλικό από τις εργασίες (π.χ. έτοιμα κυκλώματα / κώδικας), που θα μας χρειαστεί στις εξετάσεις, να μην παιδευόμαστε εκείνη την ώρα.

Οι εξετάσεις είναι γύρω στο 3ωρο. Μας δίνονται δύο ασκήσεις ουσιαστικά (αν θυμάμαι καλά). Είναι στην μορφή των εργασιών. Δηλαδή πας βήμα-βήμα. Με κάθε βήμα συμπληρώνεις βαθμούς. Δηλαδή αν φτάσεις στο τελευταίο βήμα και το ολοκληρώσεις, έχεις γράψει 10. Αν δεν σου τύχει κανα περίεργο τεχνικό πρόβλημα (με το Quartus ή την πλακέτα), ο χρόνος είναι αρκετός και να σκεφτείς και να υλοποιήσεις. Όποιος έχει ασχοληθεί κανονικά με τις εργασίες μέσα στην χρονιά και έχει καλή ιδέα με τα βασικά τις ΠΛΗ21, δεν αντιμετωπίζει κανένα πρόβλημα και πάει άνετα για το 10 (ή κάπου εκεί). Αλλά και για το 10 να μην είσαι, άνετα περνάς το 5, υλοποιώντας τα πρώτα βήματα των ασκήσεων. Πρέπει εσκεμμένα να μην το θες, για να μην περάσεις το 5. Πρέπει να προσπαθήσεις αρκετά για να μην περάσεις.

Είπα ότι έχεις να επιλέξεις είτε μονοήμερη διαδικασία, είτε διήμερη. Για μένα, αν μπορείς, διάλεξε διήμερο. Στο μονοήμερο πας το πρωί, κάνεις το 4ωρο μάθημα και στο καπάκι, μετά από διάλειμμα κάποιων ωρών, δίνεις τις εξετάσεις. Θέλει αντοχές να το κάνεις μονοκοπανιά αυτό. Εγώ διήμερο έκανα (μάθημα το απόγευμα και εξετάσεις την άλλη μέρα το πρωί) και μετά το μάθημα ήμουν ζαβλακωμένος. Όσο εύκολο και να είναι, είναι μια γερή δόση πληροφοριών μέσα σε λίγες ώρες. Το ίδιο και οι εξετάσεις. Είναι εύκολες, αλλά πάλι είναι 3 ώρες που λύνεις ασκήσεις.

Για προετοιμασία, στην τελευταία ΟΣΣ μας δίνουν κάποιες ασκήσεις που είναι ακριβώς στην μορφή που θέλουν στις εξετάσεις. Απλά θα είναι παραλλαγή αυτών. Οπότε αν ασχοληθείς με αυτές και τις έχεις (για 2-3 μέρες πριν τις εξετάσεις), για να θυμηθείς κιόλας, θα είσαι οκ λογικά για να τα πας πολύ καλά.

**Κυράνης Γιάννης**

### Disclaimer

Η παραπάνω περιγραφή, είναι προσωπική άποψη και δεν σημαίνει ότι όλοι πρέπει να έχουν αυτή την αντιμετώπιση. Ο καθένας ακολουθεί τον δικό του τρόπο και αυτό που τον βολεύει καλύτερα.
