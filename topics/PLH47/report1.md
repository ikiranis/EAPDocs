# Περιγραφή της ΠΛΗ47. Χρήσιμες οδηγίες (ή και όχι)

### Έτος 2022 - 2023

Τώρα που τέλειωσε και η αυτή η ΘΕ, ας κάνω ένα review, όπως την είδα εγώ. H ΠΛΗ47 είναι από τις πιο ενδιαφέρουσες στην ΠΛΗ και 
μάλλον η πιο updated. Κάνεις μια καλή εισαγωγή στον χειρισμό των big data και με σύγχρονες τεχνολογίες.

Μπορείς να την πεις και μια επέκταση της ΠΛΗ24, αφού κυρίως με Java ασχολούμαστε. Αυτό σημαίνει ότι όποιος την επιλέξει, 
καλό είναι να τα είχε αρκετά καλά με την ΠΛΗ24 και με τον προγραμματισμό γενικότερα. Αν τα έχεις καλά δηλαδή με τον
προγραμματισμό, θα περάσεις μια ευχάριστη χρονιά.

Στην πρώτη εργασία πιάνουμε τα threads της Java, από εκεί που τα είχαμε αφήσει. Οι ασκήσεις έχουν κάποιο challenge, 
αλλά όχι τίποτα το φοβερό. Ενώ σε μεγάλο βαθμό παίρνουμε ιδέες κι από τις εργασίες των προηγούμενων ετών (αυτό ισχύει
και για όλες τις υπόλοιπες εργασίες). Πειραματιζόμαστε με τις βελτιώσεις που έχει ένα πρόγραμμα τρέχοντας με threads 
και τι παίζει με την διαχείριση των δεδομένων, στα οποία έχουν πρόσβαση όλα τα threads.

Στην δεύτερη εργασία πιάνουμε την επικοινωνία διεργασιών. 3 ασκήσεις με την χρήση sockets και μία με RMI. Κάνουμε 
διάφορες παραλλαγές της server/client αρχιτεκτονικής.

Στην τρίτη εργασία το πράγμα ζορίζει λίγο, γιατί μάλλον οι περισσότεροι βλέπουμε για πρώτη φορά αυτό το είδος προγραμματισμού. 
Πιάνουμε το hadoop και γράφουμε MapReduce προγράμματα (ακόμη σε Java είμαστε). Τις ασκήσεις δεν τις λες και δύσκολες, 
αλλά δεν είναι και εύκολες, γιατί παιδεύεσαι στην αρχή με το debugging, με την λογική που έχει το MapReduce.

Στην 4η εργασία, για πρώτη φορά αφήνουμε την Java και ασχολούμαστε με Spark και το γράψιμο προγραμμάτων με Scala. Όχι 
τίποτα το φοβερό, αλλά έχει μια άλλη λογική από αυτή που έχει συνηθίσει κανείς. Όποιος έχει πιάσει JavaScript και έχει 
παίξει με εντολές τύπου map, filter, reduce κτλ και με arrow functions, θα βρει ίσως πολλά κοινά. Αλλά λίγο ότι θέλει 
αρκετή εμπειρία να νοιώσεις άνετα με αυτή την λογική και λίγο η κούραση της τελευταίας εργασίας, ίσως ζορίσουν οι ασκήσεις παραπάνω.

Η ΘΕ γενικά είναι από τις πιο ανοιχτόμυαλες. Μπορείς να χρησιμοποιήσεις ότι εργαλεία γουστάρεις για να γράψεις τον κώδικα. 
Προτείνεται βέβαια ο intellij. Είναι η πιο open source friendly ΘΕ στην ΠΛΗ και δεν έχουν καν πρόβλημα να γράψεις την 
εργασία σου σε ODT format. Ότι βολεύει τον καθένα. 

Βέβαια, στην ΠΛΗ47, θα είναι η πρώτη φορά που οι χρήστες Windows θα έχουν πρόβλημα. Στο Hadoop υπάρχει ζήτημα για να το τρέξει 
κανείς στα Windows. Γίνεται, αλλά είναι τρέχα γύρευε. Δεν γνωρίζω αν το κατάφερε κανείς. Μας δίνεται όμως ένα έτοιμο
virtualbox image, με στημένο Linux και το Hadoop, μαζί και τον intellij. Οπότε όποιος δεν δουλεύει με Linux για βασικό 
σύστημα, θα πρέπει να δουλέψει μέσα στο virtualbox. Αυτό σημαίνει ότι το μηχάνημα μας, καλό είναι να μην είναι καμιά
μπακατέλα του προηγούμενου αιώνα. Χρειάζεται μια άνεση σε RAM και πυρήνες, για να μην σου βγάλει την πίστη.

Πως και από που διαβάζουμε? Η ΠΛΗ47 είναι καθαρά πρακτική ΘΕ. Δεν έχει τρελά πράγματα να διαβάσεις και να κατανοήσεις. 
Χώνεσαι απευθείας στις ασκήσεις της εργασίας και γράφεις κώδικα. Το μόνο που έχεις να κάνεις, είναι να παρακολουθήσεις 
τις ΟΣΣ, όπου λέγονται πραγματικά όλα όσα πρέπει να γνωρίζεις για την συγκεκριμένη τεχνολογία. Δίνονται αναλυτικά
παραδείγματα και το τι ακριβώς πρέπει να κάνεις. Πραγματικά οι πιο χρήσιμες ΟΣΣ σε όλη την ΠΛΗ (μαζί με της ΠΛΗΨ). 
Βλέπεις ΟΣΣ και δεν θες τίποτα άλλο.

Σχεδόν, δηλαδή. Κώδικα γράφουμε. Οπότε η αναζήτηση, για διάφορα πραγματάκια, θεωρείται δεδομένη στις κλασικές πηγές.
Google, StackOverflow, διάφορα εργαλεία ΑΙ κτλ. 

Οι εργασίες χρονικά, βγαίνουν σχεδόν άνετα, αλλά δίνονται και πολύ εύκολα παρατάσεις. Οπότε αυτό δεν πρέπει να ανησυχεί
κάποιον. Υπάρχει αρκετή ευελιξία.

Οι εξετάσεις, από την άλλη, μπορεί να μπερδέψουν στην αρχή. Γίνονται προφορικά (remotely) και δεν γνωρίζουμε από πριν
τι περίπου ερωτήσεις κάνουν. Δεν έχουμε π.χ. θέματα παλιότερων εξετάσεων, για να πάρουμε μια ιδέα. Οπότε πάμε λίγο 
στα τυφλά, για το αν όντως έχουμε προετοιμαστεί καταλλήλως ή είμαστε αλλού γι' αλλού. 

Βέβαια τώρα που τελειώσαμε και είδαμε τι ρωτούσαν, αυτό που θέλει είναι απλά μελέτη των ΟΣΣ. Και άντε και μια ματιά 
στις εργασίες μας. Κάνουν ερωτήσεις πάνω στην θεωρία. Τι είναι το ένα, τι είναι το άλλο, πως θα έγραψες γενικά ένα
πρόγραμμα με sockets ή με threads κοκ. Απλές περιγραφές, που δείχνεις ότι καταννόησες το αντικείμενο. Πολύ εύκολα 
πράγματα δηλαδή, που με ένα φρεσκάρισμα, τα έχεις άνετα (με την προϋπόθεση φυσικά ότι δούλεψες με τις εργασίες 
μέσα στην χρονιά).

Το αρνητικό μέσα στην χρονιά, ήταν οι πολύ μεγάλες καθυστερήσεις στις διορθώσεις των εργασιών και σε μερικές 
περιπτώσεις θα μπορούσαν να δοθούν και οι εκφωνήσεις των εργασιών λίγο νωρίτερα, για να βοηθήσουν καλύτερα στον 
προγραμματισμό μας με άλλες ΘΕ.

Όπως επίσης αρνητικό ήταν το ότι στο τέλος δεν είχαμε καλή εικόνα του τι ζητάνε στις εξετάσεις. Στην ουσία μία 
δύο βδομάδες το ξεκαθαρίσαμε καλύτερα.

**Γιάννης Κυράνης**

### Disclaimer

Η παραπάνω περιγραφή, είναι προσωπική άποψη και δεν σημαίνει ότι όλοι πρέπει να έχουν αυτή την αντιμετώπιση. 
Ο καθένας ακολουθεί τον δικό του τρόπο και αυτό που τον βολεύει καλύτερα.
